---
date: 2017-11-05T13:02:34.702Z
title: Terug in Guilin
leaflet:
  lat: '25.2570300'
  lon: '110.3079600'
gallery:
  - image: /images/uploads/_B021644.JPG
  - image: /images/uploads/_B021652.JPG
  - image: /images/uploads/_B021654.JPG
  - image: /images/uploads/_B021665.JPG
  - image: /images/uploads/_B021667.JPG
  - image: /images/uploads/_B021678.JPG
  - image: /images/uploads/_B021688.JPG
  - image: /images/uploads/_B021689.JPG
  - image: /images/uploads/_B021691.JPG
  - image: /images/uploads/_B021694.JPG
  - image: /images/uploads/_B021695.JPG
  - image: /images/uploads/_B021698.JPG
  - image: /images/uploads/_B021703.JPG
  - image: /images/uploads/_B021709.JPG
  - image: /images/uploads/_B021711.JPG
  - image: /images/uploads/_B021728.JPG
  - image: /images/uploads/_B021737.JPG
  - image: /images/uploads/_B021741.JPG
  - image: /images/uploads/_B021744.JPG
  - image: /images/uploads/_B021749.JPG
  - image: /images/uploads/_B021751.JPG
  - image: /images/uploads/_B021772.JPG
  - image: /images/uploads/_B031778.JPG
  - image: /images/uploads/_B031791.JPG
  - image: /images/uploads/_B031796.JPG
  - image: /images/uploads/_B031799.JPG
  - image: /images/uploads/_B031801.JPG
  - image: /images/uploads/_B031808.JPG
  - image: /images/uploads/_B031821.JPG
  - image: /images/uploads/_B031847.JPG
---
In 2004 woonde ik (Wilma) een half jaar in China, waarvan het grootste gedeelte in Guilin. De plek waar ik voor het eerst lang van huis, en lang in het buitenland was. Alleen. Ik heb er heel veel mooie herinneringen aan… En nu ga ik er terug. Nu samen, met Mattias. Best spannend! Zou er veel veranderd zijn? Zou ik plekken nog herkennen?

We komen ‘s avond aan, in het donker. We zien nog niet de bijzondere karst bergen van Guilin in het landschap. Bij het treinstation herken ik niks, maar als we bijna bij het hotel zijn lopen we door een park wat er nog bijna hetzelfde uitziet. Het is raar om in een hostel te slapen in een stad waar je gewoond hebt... Maar het is gelukkig een fijne plek!

De volgende dag huren we fietsen en gaan we op zoek naar de plekken waar ik zoveel heb meegemaakt. We eten Guilin miefen (rijstnoodles) als ontbijt. Heerlijk! Daar heb ik 13 jaar naar verlangd! De geur en de smaak en het mondgevoel... Ultieme combinatie! Die ook allemaal herinneringen oproept. We fietsen door de stad. De stad waar ik heel veel heb gelopen, maar nooit een plattegrond van heb gezien. Waar ik van alles heb meegemaakt, maar vooral dingen link aan winkeltjes en mensen. Best lastig dingen vinden! Temeer omdat ik ook niet weet of ik ooit het adres wist van waar ik woonde. Verder gebruik ik mijn email van toen niet meer dus kan ik geen contacten meer terugvinden, en zijn voor zover ik weet ongeveer alle mensen die ik kende toen wegverhuisd. Mattias geniet van het uitzicht, het rondfietsen in een stad wat best relaxed blijkt te zijn, en ik probeer heel hard herkenningspunten te vinden.

Na een eerste poging in de ochtend keren we terug naar het centrum, waar we na veel zoeken een plein vinden waar ik vaak naartoe ging. 'Weet je het dan vanaf hier?' vraagt Mattias, en ik weet het nog steeds niet. Wel komen er allemaal herinneringen terug. We doen nog een poging, en opeens is daar die wijk! De wijk waar ik door families warm werd ontvangen en ik zelf een huis had. Waar ik bijna elke ochtend in dit winkeltje miefen at, waar de oude mensen mahjong speelden (nu kaarten ze), waar de kinderen in een speeltuin speelden (waar nu een kleuterschool is), en waar de bomen hoger zijn geworden, maar alle huizen nog herkenbaar zijn. Ik ken niemand meer van toen, niemand die ik kende is er ooit geweest. En nu ben ik er opeens met mijn lief :)

We eten 's avonds uitgebreid veganistisch in een buffet naast een boeddhistische tempel. Heerlijk! Onbeperkt veganistisch eten voor 4euro pp. Wie wil dat niet?

De volgende dag ontbijten we in 'mijn' miefententje, en probeer ik te vertellen tegen de vrouwen die er werken dat ik hier eerder ben geweest, maar het lukt niet... Jammer! Later bedenk ik me dat ik een woord vergeten ben... En we fietsen naar de andere kant van de stad, naar een voorstad van Guilin. Leuk om zo door een stad te fietsen, je krijgt er een heel ander gevoel van een stad van! En ook al is het verkeer chaotischer dan Nederland, moeten we wat beter opletten of we niet van rechts of links worden ingehaald door elektrische (onhoorbare) scooters, toch maakt dat het ook juist wel leuk!

Als we in de buurt van de voorstad komen zie ik al dat er veel is veranderd. Veel hoogbouw, terwijl ik me niet kan herinneren dat er gebouwen boven de 7 verdiepingen waren. We komen bij een plek die ik vaag herken. Zijn dat de bergen waar ik niet op durfde te klimmen maar toch ging? Was dit dat weggetje? Het lijkt er op maar is zo veranderd. Na nog een rondje ga ik toch nog een keer in deze wijk kijken, en probeer het aan een oud vrouwtje te vragen. Ze begrijpt me niet. Later vraag ik het nog een keer, aan een groepje vrouwen. Ze begrijpen me na een poosje, en vertellen dat deze gebouwen waar we voor staan op de plek staan waar vroeger de kindergarten was waar ik werkte. 

Raar. Het is weg. Op de plek waar mensen zoveel visie hadden voor de kinderen. Zoveel liefde aan de kinderen gaven. Bomen plantten. Een mooie plek maakten. Daar staan nu flats. Nadat we gister alles nog vonden zoals ik het kende is dit extra raar. We eten miefen in een winkeltje naast de wijk, en fietsen nog even in de omgeving. Overal hele hoge flats. Wijken met een naam als 'Singapore' worden uit de grond gestampt. Het centrum, net nieuw gebouwd toen ik hier de vorige keer was was is vervallen, wordt weer opgeknapt. De straat waar veel prostituees waren is er nog, de prostituees ook, al zijn het er minder. We eten ergens wat fruit en fietsen terug naar het centrum.

Raar om zo terug in een plek te zijn. We doen niet de officiele toeristische dingen, ik kijk nu voor het eerst naar de Olifantenrots, het boegbeeld van de stad, die pontificaal aanwezig is. We liggen in het gras, zitten op bankjes in parken. We eten Guilin miefen, het beste eten in de wereld, wat niet eens in onze reisgids staat aangeprezen. Er is van alles veranderd. En van alles hetzelfde. Ik ben ook veranderd. En ook nog dezelfde persoon als dat 18jarige meisje dat hier ooit rondliep. Ik wil de mensen bedanken die me toen ooit opvingen, en van alles leerden, maar die zijn er niet meer. Ik zou willen zien hoe die kinderen waarmee ik werkte op de kindergarten nu zijn. Misschien ben ik ze wel tegengekomen in de stad.Misschien kom ik ze ooit nog tegen.

Tijd om verder te gaan.
