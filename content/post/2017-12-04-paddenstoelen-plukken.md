---
date: 2017-12-04T18:54:55.150Z
title: Paddenstoelen plukken
leaflet:
  lat: '28.265600'
  lon: '108.1426100'
gallery: []
---
Nadat we Rishi en de Golden Mountain Family uitgezwaaid hebben, gaan we op weg naar een volgende wwoof plek in de Guizhou provincie, nog steeds in het zuidwesten van China maar voor ons toch een reis van bijna 1000 km naar het noordwesten. We verlaten het relatief warmere zuiden en gaan naar een provincie die bekend staat om zijn natuurschoon en verder vrij arm en onontwikkeld is.

We reizen dit keer met de langzame en relatief goedkope nachttrein, omdat dit qua planning het handigste uitkomt, maar ook omdat we ook een keer willen meemaken hoe dit is. De hogesnelheidstreinen vertrekken van een ander station dan de ‘gewone’ langzame treinen en er zijn nog veel meer verschillen. Zo hebben we bij vertrek al een vertraging van meer dan een uur. We hebben een “soft sleeper” geboekt, dat is een bed in een open compartiment met 6 plekken. In de gang is het mogelijk om op een klapstoeltje te zitten. Na wat passen en meten hebben we onze bagage onder de bedden weten te passen en twee zitplekken naast het raam gevonden. Veel mensen liggen op bed en rusten of slapen, terwijl het pas in de middag is. Relatief vroeg gaat ‘s avonds het licht uit waardoor wij ook in ons bed klimmen. De reis duurt tot de volgende ochtend.

We komen aan in Tongren, vanwaar we nog een bus nemen van 3 uur naar Dejiang, een plaats dichtbij de wwoof boerderij. Via wechat hebben we contact met de man van de boerderij en hij stuurt zijn baas om ons op te pikken, al kan die geen Engels. Net zoals op de vorige wwoof plek is het in het begin een beetje uitvinden wie nu wie is, waar we heen gaan en hoe alles werkt. Eerst gaan we met de baas lunchen, samen met nog een oudere en jongere vrouw van ‘kantoor’. De jongste communiceert via een vertaal app met ons, met de andere bazen is dat onmogelijk. We zijn eventjes een attractie voor het restaurant, want zo vaak zien ze kennelijk geen mensen die geen vlees of vis eten ;)

In deze provincie zijn ze iets strenger qua regels dan waar we vandaan komen, want we moeten ons eerst registeren bij de plaatselijke politie. Daarna neemt de vrouwelijke baas ons mee in de auto op weg naar de boerderij. Na meer dan een halfuur rijden gaan we van de snelweg af en ontmoeten we Liupeng, de man met wie we contact hebben gehad via Wechat. We laden onze tassen en ook nog tassen met eten over in een pickup truck. In de auto ontmoeten we ook Ella, een Chinese wwoofer die goed Engels spreekt en al een paar dagen aan het vrijwilligen is. Voordat we naar de boerderij gaan, bezoeken we eerst nog een plek van een vriend van Liupeng, die een soort rotstuin heeft gemaakt waar we ook eten. Daar ontmoeten we weer andere mensen die graag met ons op de foto gaan maar we daarna nooit meer zullen zien. We voelen ons een toeristische attractie…

De paddenstoelen boerderij bevindt zich op een berg op 1000m naast een klein dorpje. Het ziet er eigenlijk meer uit als een fabriek, drie grote betonnen gebouwen die als kantoor, slaapplek en fabrieksruimte dienst doen. Liupeng is de man die de dagelijkse leiding heeft en zorgt dat alle werknemers, waarvan de meeste uit het dorpje ernaast komen, aan het werk zijn. Hij heeft biotechnologie gestudeerd en is met zijn 25 jaar het jonge brein. De oudere mensen met wie we bij aankomst geluncht hebben zijn de investeerders.

In de loop van de volgende dagen leren we dat ze in de omgeving verschillende paddenstoelen

‘in het wild’ verbouwen en dat de fabriekshal met name gebruikt wordt voor de productie van sporen. Ze verkopen met name deschimmelsporen aan boeren en produceren ook Tian Ma (天麻). Dit is Chineese voor _Gastrodia elata_(<https://en.wikipedia.org/wiki/Gastrodia_elata>), een kruid dat een ondergronds een wortelstok of rizoom produceert. In de traditionele Chinese geneeskunst wordtdit gebruikt en helpt tegen onder andere hoofdpijn en epilepsie. De plant groeit alleen in symbiose met twee schimmels die op rottend hout leven. De schimmeldraden groeien tot in de wortels van de plant die zo aan voedingstoffen komt om zo oa de rizoom te produceren.

In de ochtend gingen we vaak samen met Ella en nog een andere Chinees meisje paddestoelen oogsten in het bos. Daar groeien de Grote Stinkzwam (<https://en.wikipedia.org/wiki/Phallus_impudicus>) en de bamboo mushroom (<https://en.wikipedia.org/wiki/Phallus_indusiatus>). Deze groeien relatief snel uit een ‘ei’, waardoor je iedere dag als je geluk hebt nieuwe kunt vinden. Mattias heeft ook een timelaps filmpje gemaakt van dit groeiproces.

Het binnenwerk dat de werknemers doen bestaat vooral uit het vullen van plastic flesjes met houtsnippers en wat voeding en water, waar vervolgens met de hand doppen op worden gedraaid. Deze flesjes worden in een grote stoommachine gesteriliseerd en in een geïmproviseerd lab worden de schimmel sporen eraan toegevoegd. Die gaan dan in een ruimte op 20 graden verder groeien.

De schimmel die in de flesjes groeit is nodig om de plant Tian Ma te laten groeien. In de omgeving hebben ze opverschillende plekken Tian Ma groeien. Daarvoor wordt hout begraven samen met kleine stukjes wortelstok van Tian Ma en met de schimmel. Na meer dan een jaar kan de Tian Ma geoogst worden en is die soms wel uitgegroeid tot een grote van 7 cm.

Het werkritme is vrij relaxed. ‘s Ochtends ontbijten we om kwart voor acht met noedels, daarna oogsten we wat paddenstoelen en werken binnen tot twaalf uur. Dan gaan we met iedereen eten, rijst met groenten en als we geluk hebben paddenstoelen. Om twee uur beginnen we dan weer met werken en om zes uur gaan we met zijn allen eten. Iedereen eet hier vrij snel, veel sneller dan wij. Ella is blij dat wij er zijn zodat er wat meer mensen zijn die er wat langer over doen, en wij vinden het ook leuk om met haar samen te werken en te eten.De avonden zijn wel vrij koud, er is niet ergens een ruimte waar het echt warm (en gezellig)is. En overdag hebben we meestal al onze warme kleren aan, waardoor we toch vaak vroeg in ons voorverwarmde bed duiken.

Liupeng neemt ons soms ook mee om de omgeving te laten zien. Zijn motto lijkt te zijn dat als alles goed loopt met de productie hij zijn tijd kan besteden zoals hij wil. Voor ons zit er in ieder geval geen druk op het werk en het is leuk en informatief om met hem de omgeving te verkennen. Hij neemt ons zelfs mee naar de andere kant van de berg waar hij ergens op de helling een plek weet te vinden waar wilde kiwi’s groeien.

Het is fijn om deze rurale plek te bezoeken, om nieuwe dingen te leren over de productie van paddenstoelen, te zien hoe mensen uit een klein dorpje onder relatief goede omstandigheden van werk voorzien worden en hoe traditionele kennis van de natuur toegepast wordt voor een iets grootschaliger productie van paddenstoelen en gerelateerde producten.
