---
date: 2017-12-04T18:59:40.103Z
title: Alweer de laatste week
leaflet:
  lat: '28.346100'
  lon: '109.5816500'
---
We zijn weer thuis. Maar eerst hebben jullie nog een update tegoed over wat we de afgelopen twee weken gedaan hebben.

Alweer onze laatste week in China! Een week waar we veel reisden, bijna elke nacht op een andere plek sliepen, geen tijd hadden om blogs te schrijven, en nog allemaal nieuwe dingen ontdekten… Maar eerst een weekendje rust: Vanuit de paddenstoelenboerderij gaan we op vrijdag naar een dorpje in Dehang national park, een dag reizen (auto, auto, bus, bus) verder. Het is een dorpje waar de Miao minderheid woont, tussen de steile bergen in een dal. Waarom gaan we hier heen? Het lijkt in onze reisgids als een rustige plek, niet heel toeristisch, en mooi. En we hebben behoefte om een weekend op een mooie rustige plek te zijn.

Helaas is Mattias ziek geworden tijdens de reis ernaartoe, daarom doen we het rustig aan. Gelukkig kunnen we in onze kamer de airco aanzetten, met warme lucht, zodat het ’s avonds niet zo koud is als bij de vorige plek. En overdag schijnt de zon, dus genieten we van de binnentuin van ons hostel, en lezen we allebei onze boeken uit.

Het is inderdaad erg mooi en erg rustig. Hoge karstbergen omringen het dorpje en er zijn een aantal wandelpaden naar het einde van valleien. Er komen overdag wel toeristen, die de standaard Chinese attracties aflopen: een traditioneel dansoptreden, de toeristenmarkt, en eventueel nog een wandeling. Voor ons gevoel zijn wij de enige toeristen die in het dorpje slapen en er meerdere dagen blijven. ’s Avonds rond een uur of 6 lopen we over het plein, waar een groep mensen rond een vuurtje zit en een andere groep mensen een film kijkt. Een eindje verder hebben we een restaurantje gevonden, waar de eigenaresse (een vrouw van onze leeftijd) met de groenten die we in de koelkast aanwijzen een maaltijd voor ons maakt. Wij zijn de enige mensen die hier eten, behalve de familie zelf. Ergens achterin het restaurantje zit een mooie oude oma, in traditionele kleding, met haar benen onder een tafeltje waar een dik tafelkleed over ligt en een kacheltje onder staat. We groeten haar elke keer… ik ben benieuwd wat ze van ons vindt!

Op zondag komt opeens Ella langs, de vrouw die we hebben leren kennen op de paddenstoelenboerderij. Ze komt in hetzelfde hostel logeren, we wandelen samen en eten met haar op dezelfde plekken. Nu kan zij echter vertalen en hebben we op een heel andere manier contact met mensen. Dat is wel leuk, maar we zijn er ook achter gekomen dat we het zelf heel leuk vinden om dingen te ontdekken en zonder heel veel woorden toch contact te maken met mensen!

Maandag reizen we naar Huaihua, waar we dinsdag de [trein naar Beijing](https://www.rome2rio.com/s/Huaihua/Beijing) nemen. In iets meer dan 7 uur reizen we meer dan 1700 km! ‘Hoe snel is dat’ vroeg iemand zich af… Nou, zo snel dat als Wilma iets uit het raampje ziet en dat tegen Mattias vertelt, het alweer voorbij is al Mattias naar buiten kijkt. In Beijing is het overdag rond de 0 graden… Koud!

Woensdag gaan we naar de Verboden Stad, de plek waar tussen 1420 en 1924, 24 verschillende keizers van China woonden, met zijn personeel, zijn vrouw, zijn vele concubines en zijn kinderen. Tempel na tempel na tempel, komen we uiteindelijk uit bij leefvertrekken, en we kunnen ons er een heel klein beetje bij voorstellen hoe het was om hier te wonen. Maar toch voelt het (ondanks de horden toeristen) als een verlaten plek, en kun je je bijna niet voorstellen dat er hier ooit kinderen speelden, mensen lachten en huilden, studeerden en aten. Wel is het een enorm complex, een stad op zich, midden in een stad, en kun je je iets voorstellen van de rijkdom van de keizers, en de enorme afstand tussen hen en het gewone volk.

Woensdag ontmoeten we ook Moomoo, de vriendin van Wilma die ze in Armenië had leren kennen. Het is heel leuk om haar weer te zien, samen met haar te eten, te kletsen over van alles en nog wat en bij haar te logeren. We gaan ’s avonds samen met haar, haar man en wat vrienden uit. Dat hadden we nog niet gedaan in China! Eerst gaan we naar een Jazzconcert, waar het publiek uit 20 mensen bestaat, en de bassist 2 jaar in Groningen heeft gestudeerd… daarna drinken we wijn in een wijn & whisky bar, in een aparte ruimte achter 2 boekenkasten – de boekenkast wordt een deur als je aan een bepaald boek trekt. Midden in de nacht gaan we nog ergens wat eten, en rond 3 uur liggen we in bed. Om maar alvast even te wennen aan de Nederlandse tijd ;)

Donderdag is alweer onze laatste dag. We gaan naar het art district in Beijing ‘798’. Een plek die niet 100% georganiseerd en netjes lijkt, met graffiti op de muren, waar oude fabrieken als kunsthallen fungeren, en allerlei creatievelingen mooie dingen maken (en helaas ook heel veel winkeltjes met ‘fabrieks creativiteit’). We genieten en verkleumen in deze wijk, want het is ook koud vandaag!

’s Nachts vliegen we naar Nederland, waar we vrijdag 1 december aankomen… En een heel weekend hebben om onze jetlag te compenseren, kleren te wassen, en weer in ons huis te zijn… Raar om weer thuis te zijn! Maar we hebben een fijn plekje hier  En we hebben zin om jullie weer te zien!
