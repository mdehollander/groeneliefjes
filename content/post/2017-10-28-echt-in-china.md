---
date: 2017-10-28T10:14:18.569Z
title: Echt in China
---
We zijn op huwelijksreis! Afgelopen vrijdag vlogen we naar Beijing, waar we zaterdag om half 6 's ochtends aankwamen. Terwijl jullie allemaal lekker lagen te slapen stonden we in de rij voor de paspoortcontrole, namen we de airport express (the automated people mover, aldus het bordje), en liepen we door Beijing naar ons hostel, waar we om 9 uur 's ochtends aankwamen. Een fijne plek, waar we even bijkwamen van de schok. De rest van de dag wat in parken gehangen, waar oudjes zaten te kaarten of muziek maakten, ouders met kind rondliepen, mensen aan het hardlopen waren etc. Het chinese leven op een zaterdag. We aten onze eerste noodles en onze eerste rijst in chinese eettentjes, waar ook nog soms iets van engels te lezen was. De hele dag waren we moe, maar de tijd ging zo sloom! 

Tot woensdag zijn we in Beijing geweest. Zondag gingen we met Harriet en haar familie naar de verboden stad... een bizarre vertoning van keizerlijke weelde... die ons als westerling al vrij snel ging vervelen, maar voor chinezen diep verbonden zit met hun geschiedenis. Ons zegt het verschil tussen de ene en de andere tempel niet zoveel, en van al de schilderingen kennen we het verhaal niet. Gelukkig kon Roger, Harriet haar man, ons het een en ander uitleggen waardoor dingen veel meer gingen leven. 's Avonds heerlijk gegeten, met allerlei specialiteiten uit Beijing en Mantsoerije. Verder hebben we ontdekt hoe we naar de chinese muur konden, daarop gestaan, de toeristische chinees ontdekt, beleefdheidsrituelen in het openbaar vervoer - naar ouderen toe - gezien, 'alle' highlight van Beijing gezien. Of in ieder geval: de tempel van de hemel, het plein van de hemelse vrede etc. 

In verband met het vijfjaarlijkse congres van de Chinese overheid was er meer security, waren er meer bloemen op straat en hingen er overal Chinese vlaggetjes. Het plein was voor het grootste gedeelte afgezet, en om op het stukje te komen waar we nog wel op mochten werden onze tassen & paspoorten gecheckt. Maar aan die checks waren we ondertussen we gewend, want elke keer als we de metro namen moest ook onze tas door een check. Het went. 

Wel bizar om op het plein van de hemelse vrede te staan, en de geschiedenis te kennen van alles wat daar gebeurd is, terwijl Mao ons toekeek, en er midden op dat plein een supergroot gebouw staat: het Mao mausoleum... En er op dit moment een president is die ook bepaalde ambities heeft. Aan de ene kant om corruptie te bestrijden, maar dat gaat hand in hand met het bestrijden van mensen die niet het gedachtegoed van de partij delen. Terwijl tegelijkertijd naar meer openheid wordt gestreeft. Wat zal dat brengen?

Voor ons is het nu in ieder geval ontdekken dat in China dingen anders gaan, maar heel goed werken. Het openbaar vervoer, binnen en tussen de steden is heel goed. De enorme hoeveelheid mensen die er gebruik van maakt wordt goed gestroomlijnd, en heel lang wachten hiebben we bijna nog niet gedaan... De ontwikkeling gaat razendsnel. Eten op straat is - gelukkig voor ons - heel goedkoop. Er is een enorme variatie aan groenten, fruit en noten. En zo'n hurktoilet voelt eigenlijk een stuk hygienischer. Al zijn die in westers georienteerde plekken afwezig. 

Woensdag zijn we met de supersnelle trein (rond de 300 km/h) naar Shanghai gereisd. Toen pas viel het ons op dat Beijing zo weinig hoogbouw heeft. Vroeger mochten woningen van 'normale mensen' niet hoger zijn dan die van de keizerlijke macht. Maar ook nu is het centrum van Beijing nog laag, en zijn er veel wijken waar mensen nog in kleine huisjes wonen, zonder bovenverdieping, of met alleen een eerste verdieping. Vaak zelfs zonder toilet, wat er voor zorgde dat er overal openbare toiletten zijn. Best handig eigenlijk voor ons, maar bizar om het verschil te zien: in ons hostel had elke kamer een douche + toilet! Shanghai is hoogbouw, hoogbouw, hoogbouw. Het 1 na grootste, 2 na grootste en? zijn allemaal hier. Vandaag hebben we daar vooral naar gestaard. We hadden geen zin om naar boven te gaan in de hoogste toren, maar in onze gids stond de tip om in een wat lager gebouw naar de 54e verdieping te gaan... naar de hotellobby daar. Dat was gratis. Voor de 87e verdieping moest je zo'n 15 euro betalen. Haha, wel grappig om te ontdekken dat het ook goedkoop kan! En ons uitzicht was ook bizar!

Nog een paar dagen Shanghai, dan gaan we verder. Dat wordt waarschijnlijk een andere ervaring. Nu is er vaak engelse vertaling, snappen mensen dat we dingen niet snappen en doen ze moeite om je te helpen. Wilma is hard bezig om Chinese woordjes te leren, zodat we ons gaan redden ;) En we nemen de tijd :)

Oja, we hebben natuurlijk foto's! Maar nog niet de tijd genomen om de mooiste te kiezen en up te loaden.. Dus die hebben jullie nog te goed!
