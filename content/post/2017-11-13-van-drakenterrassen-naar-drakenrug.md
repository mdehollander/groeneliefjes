---
date: 2017-11-13T03:47:16.964Z
title: Van drakenterrassen naar drakenrug
leaflet:
  lat: '22.24189'
  lon: '114.15415'
---
Na een paar dagen Guilin besluiten we om naar Longji te gaan. (Long = draak, ji is denk ik rijstterrassen), dus een plek met bergen die bijna helemaal uit rijstterrassen bestaan.

We genieten van de rust, mensen die op het land aan het werk zijn, groene bergen, wandelen tussen de rijstvelden, sterren kijken 'nachts... We slapen in een hostel een uur lopen vanaf de busstop, en ook al stond er op booking.com dat het vol zat, het blijkt laagseizoen en we zijn bijna de enige gasten. In de badkamer zien we onze eerste kakkerlak - die we snel door de wc spoelen. 

Het is heerlijk om uit de stad te zijn, en in zo'n rustig bergdorpje te zijn. We ontbijten buiten met uitzicht op de rijstterrassen, wandelen, en slapen in onze kamer met uitzicht op de.. rijstterrassen. 

In deze bergen wonen verschillende minderheden, in het dorpje waar wij slapen zijn het de 'rode Yao'. Jammergenoeg is het enige wat we van hen zien de kleding van de vrouwen, en de vraag die ze ons stellen: of ze hun haar mogen laten zien. Dat schijnt heel lang te zijn en het is 'normaal' om voor een foto met zo'n vrouw met los haar wat geld te betalen. 

Er zijn allemaal mooie wandelroutes, en het is heerlijk om van het ene naar het andere dorpje te wandelen tussen de rijstterrassen, en stijlere valleien vol met bamboe, bananen en andere bomen. 

Na Longji gaan we via Guilin naar HongKong. Daar ontmoeten we Rishi, die we al jaren niet hebben gezien. We logeren bij hem, op de 23e verdieping van een van de vele flats waar het merendeel van de bevolking van HongKong in woont. En we hebben mooi uitzicht op zee waarop  veel activiteit is, van kleine bootjes tot grote container schepen.

In Hongkong wandelen we veel. De meeste mensen denken vooral aan de stad Hongkong, maar er is veel meer. Op de verschillende eilanden, en het vasteland wat aan China grenst zijn groene bergen, natuurgebieden en allemaal wandelmogelijkheden. De eerste dag wandelen is zwaar! Het is hier superheet voor ons, ondanks dat het in het koele seizoen is en iederen verteld dat we geluk hebben dat we er nu zijn, maar nog steeds is het rond de 26 graden en heel vochtig. En dan een berg van 602 meter beklimmen... 

De tweede dag wandelen we op de Drakenrug. De berg op het eiland HongKong. Hebben we de eerste dag bijna geen wandelaars gezien, vandaag is het druk! Deze wandeling is iets lichter, en het is gelukkig iets minder warm. Behalve Rishi gaat ook een vriend van Rishi mee: Leo. We klimmen omhoog in de schaduw, en lopen dan een hele poos boven over de rug van de draak, steenachtig, met steeds heel mooi uitzicht over de bergen, de oceaan en de stad. En deze dag komen we aan het eind van de middag uit bij een strandje. Heerlijk, het zweet afzwemmen in de oceaan :) Het is heerlijk rustig hier, omdat er alleen een wandelpad uitkomt. Genieten!

De derde dag lopen we een wandeling over een van de andere eilanden: Lantau. We zwoegen omhoog in de brandende zon omdat we niet heel vroeg weg zijn gegaan, en er bijna geen begroeiing is. Daardoor hebben we wel constant een fantastisch uitzicht! Na een lunch (rond 3 uur) op de top van de berg, in de schaduw van een steen, lopen we naar beneden. Als we de 700 meter hebben gedaald wordt het bijna donker, en we komen aan in een dorpje aan de kust. Mattias en ik gaan weer zwemmen, al is dat wel raar zo in het donker! Met alleen de lichtjes van het dorp en de boten. Vanuit dit dorpje nemen we een veerboot terug naar huis. 

Verder in HongKong, raakten we verzeild in een straatfeestje waar een jongen arm in arm met een oud vrouwtje een papayaboom voor haar huis liet zien, hebben we volgens ons alle hoeken en gaten van HongKong door het raam van een bus gezien, dronken we biologische koffie, hebben we heel veel schepen gezien, aten we heerlijk (voor nop!) in een Sikh Tempel, leerden we nog beter op ons afval te letten in de 'waste-no-mall', hebben we (bijna) veganistisch geleefd, kwamen we erachter dat de 10 dollar die Wilma sinds 2004 heeft eigenlijk niet veel meer waard is dan een euro, is Mattias zijn tentakels kwijtgeraakt (en heeft hij nieuwe gekocht), en zagen we bijna elke dag een gouden draak.
